<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>My Document</title>
</head>
<body>

<h1>Історія розробки</h1>

<p>Під час Першої світової війни Велика Британія добудувала вже закладені лінкори з 381-мм гарматами типів «Квін Елізабет» і «Рівендж» та не закладала нових. Тим часом за океаном тривало будівництво нових, усе потужніших кораблів. У США були побудовані лінкори типу «Колорадо» з вісьмома 406-мм гарматами та були закладені лінкори типу «Саут Дакота» з 12-ма 406-мм гарматами та лінійні крейсери типу «Лексінгтон» з вісьмома 406-мм гарматами й 35-вузловою швидкістю ходу. У Японії був побудований лінкор «Наґато» з вісьмома 406-мм гарматами та будувався однотипний до нього «Муцу». Планувалися до спорудження лінкори типів «Тоса», «Киї» та лінійні крейсери типу «Амаґі» усі з десятьма 406-мм гарматами.

    Відповіддю Великої Британії стала розробка після закінчення війни проєктів лінійного крейсера «G-3» з 406-мм гарматами та лінкора «N-3» з 457-мм гарматами. Однак ослаблена війною економіка країни була не в спромозі витримати нову гонку морських озброєнь. Тому, коли США вирішили скликати конференцію з обмеження морських озброєнь, Велика Британія взяла в ній участь.
    
    Ще до закінчення Вашингтонської конференції стало зрозуміло, що водотоннажність нових лінкорів буде обмежено цифрою у 35 000 довгих тонн (35 560 т). Нові британські проєкти значно перевищували цей ліміт, тому начальнику управління кораблебудування (англ. Director of Naval Construction — DNC) д'Ейнкорту (англ. Eustace Tennyson d'Eyncourt) було доручено розробити проєкти лінійного крейсера з обмеженою водотоннажністю[2].</p>

</body>
</html>
